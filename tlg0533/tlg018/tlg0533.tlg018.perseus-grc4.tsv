1	τὴν ἱερήν, ὦ θυμέ, τίνα χρόνον ἢ πότʼ ἀείσεις 
2	δῆλον, Ἀπόλλωνος κουροτρόφον; ἦ μὲν ἅπασαι 
3	Κυκλάδες, αἳ νήσων ἱερώταται εἰν ἁλὶ κεῖνται, 
4	εὔυμνοι· δῆλος δʼ ἐθέλει τὰ πρῶτα φέρεσθαι 
5	ἐκ Μουσέων, ὅτι Φοῖβον ἀοιδάων μεδέοντα 
6	λοῦσέ τε καὶ σπείρωσε καὶ ὡς θεὸν ἤινεσε πρώτη. 
7	ὡς Μοῦσαι τὸν ἀοιδὸν ὃ μὴ Πίμπλειαν ἀείσηι 
8	ἔχθουσιν, τὼς Φοῖβος ὅτις Δήλοιο λάθηται. 
9	Δήλωι νῦν οἴμης ἀποδάσσομαι, ὡς ἂν Ἀπόλλων 
10	Κύνθιος αἰνήσηι με φίλης ἀλέγοντα τιθήνης.
11	κείνη δʼ ἠνεμόεσσα καὶ ἄτροπος οἷά θʼ ἁλιπλήξ 
12	αἰθυίηις καὶ μᾶλλον ἐπίδρομος ἠέπερ ἵπποις 
13	πόντωι ἐνεστήρικται· ὃ δʼ ἀμφί ἑ πουλὺς ἑλίσσων 
14	Ἰκαρίου πολλὴν ἀπομάσσεται ὕδατος ἄχνην· 
15	τῶι σφε καὶ ἰχθυβολῆες ἁλίπλοοι ἐννάσσαντο. 
16	ἀλλά οἱ οὐ νεμεσητὸν ἐνὶ πρώτηισι λέγεσθαι, 
17	ὁππότʼ ἐς Ὠκεανόν τε καὶ ἐς Τιτηνίδα Τηθύν 
18	νῆσοι ἀολλίζονται, ἀεὶ δʼ ἔξαρχος ὁδεύει. 
19	ἣ δʼ ὄπιθεν Φοίνισσα μετʼ ἴχνια Κύρνος ὀπηδεῖ 
20	οὐκ ὀνοτὴ καὶ Μάκρις Ἀβαντιὰς Ἐλλοπιήων 
21	Σαρδώ θʼ ἱμερόεσσα καὶ ἣν ἐπενήξατο Κύπρις 
22	ἐξ ὕδατος τὰ πρῶτα, σαοῖ δέ μιν ἀντʼ ἐπιβάθρων. 
23	κεῖναι μὲν πύργοισι περισκεπέεσσιν ἐρυμναί, 
24	δῆλος δʼ Ἀπόλλωνι· τί δὲ στιβαρώτερον ἕρκος;
25	τείχεα μὲν καὶ λᾶες ὑπαὶ ῥιπῆς κε πέσοιεν 
26	Στρυμονίου βορέαο· θεὸς δʼ ἀεὶ ἀστυφέλικτος· 
27	Δῆλε φίλη, τοῖός σε βοηθόος ἀμφιβέβηκεν. 
28	εἰ δὲ λίην πολέες σε περιτροχόωσιν ἀοιδαί, 
29	ποίηι ἐνιπλέξω σε; τί τοι θυμῆρες ἀκοῦσαι; 
30	ἢ ὡς τὰ πρώτιστα μέγας θεὸς οὔρεα θείνων 
31	ἄορι τριγλώχινι, τό οἱ Τελχῖνες ἔτευξαν, 
32	νήσους εἰναλίας εἰργάζετο, νέρθε δʼ ἐλάσσας 
33	ἐκ νεάτων ὤχλισσε καὶ εἰσεκύλισε θαλάσσηι; 
34	καὶ τὰς μὲν κατὰ βυσσόν, ἵνʼ ἠπείροιο λάθωνται, 
35	πρυμνόθεν ἐρρίζωσε· σὲ δʼ οὐκ ἔθλιψεν ἀνάγκη, 
36	ἀλλʼ ἄφετος πελάγεσσιν ἐπέπλεες, οὔνομα δʼ ἦν τοι 
37	Ἀστερίη τὸ παλαιόν, ἐπεὶ βαθὺν ἥλαο τάφρον 
38	οὐρανόθεν φεύγουσα Διὸς γάμον ἀστέρι ἴση. 
39	τόφρα μὲν οὔπω τοι χρυσέη ἐπεμίσγετο Λητώ, 
40	τόφρα δʼ ἔτʼ Ἀστερίη σὺ καὶ οὐδέπω ἔκλεο Δῆλος. 
41	πολλάκι σε Τροιζῆνος ἀπὸ ξάνθοιο πολίχνης 
42	ἐρχόμενοι Ἐφύρηνδε Σαρωνικοῦ ἔνδοθι κόλπου 
43	ναῦται ἐπεσκέψαντο, καὶ ἐξ Ἐφύρης ἀνιόντες 
44	οἳ μὲν ἔτʼ οὐκ ἴδον αὖθι, σὺ δὲ στεινοῖο παρʼ ὀξύν 
45	ἔδραμες Εὐρίποιο πόρον καναχηδὰ ῥέοντος, 
46	Χαλκιδικῆς δʼ αὐτῆμαρ ἀνηναμένη ἁλὸς ὕδωρ 
47	μέσφʼ ἐς Ἀθηναίων προσενήξαο Σούνιον ἄκρον 
48	ἢ Χίον ἢ νήσοιο διάβροχον ὕδατι μαστόν 
49	παρθενίης (οὔπω γὰρ ἔην Σάμος), ἧχί σε νύμφαι 
50	γείτονες Ἀγκαίου Μυκαλησσίδες ἐξείνισσαν. 
51	ἡνίκα δʼ Ἀπόλλωνι γενέθλιον οὖδας ὑπέσχες, 
52	τοῦτό τοι ἀντημοιβὸν ἁλίπλοοι οὔνομʼ ἔθεντο, 
53	οὕνεκεν οὐκέτʼ ἄδηλος ἐπέπλεες, ἀλλʼ ἐνὶ πόντου 
54	κύμασιν Αἰγαίοιο ποδῶν ἐνεθήκαο ῥίζας. 
55	οὐδʼ Ἥρην κοτέουσαν ὑπέτρεσας· ἣ μὲν ἁπάσαις 
56	δεινὸν ἐπεβρωμᾶτο λεχωίσιν αἳ Διὶ παῖδας
57	ἐξέφερον, Λητοῖ δὲ διακριδόν, οὕνεκα μούνη 
58	Ζηνὶ τεκεῖν ἤμελλε φιλαίτερον Ἄρεος υἷα. 
59	τῶι ῥα καὶ αὐτὴ μὲν σκοπιὴν ἔχεν αἰθέρος εἴσω 
60	σπερχομένη μέγα δή τι καὶ οὐ φατόν, εἶργε δὲ Λητώ 
61	τειρομένην ὠδῖσι· δύω δέ οἱ εἵατο φρουροί 
62	γαῖαν ἐποπτεύοντες, ὃ μὲν πέδον ἠπείροιο 
63	ἥμενος ὑψηλῆς κορυφῆς ἔπι Θρήικος Αἵμου 
64	θοῦρος Ἄρης ἐφύλασσε σὺν ἔντεσι, τὼ δέ οἱ ἵππω 
65	ἑπτάμυχον βορέαο παρὰ σπέος ηὐλίζοντο· 
66	ἣ δʼ ἐπὶ νησάων ἑτέρη σκοπὸς εὐρειάων 
67	ἧστο κόρη Θαύμαντος ἐπαΐξασα Μίμαντι. 
68	ἔνθʼ οἳ μὲν πολίεσσιν ὅσαις ἐπεβάλλετο Λητώ 
69	μίμνον ἀπειλητῆρες, ἀπετρώπων δὲ δέχεσθαι.
70	φεῦγε μὲν Ἀρκαδίη, φεῦγεν δʼ ὄρος ἱερὸν Αὔγης 
71	Παρθένιον, φεῦγεν δʼ ὁ γέρων μετόπισθε Φενειός. 
72	φεῦγε δʼ ὅλη Πελοπηὶς ὅση παρακέκλιται Ἰσθμῶι, 
73	ἔμπλην Αἰγιαλοῦ γε καὶ Ἄργεος· οὐ γὰρ ἐκείνας 
74	ἀτραπιτοὺς ἐπάτησεν, ἐπεὶ λάχεν Ἴναχον Ἥρη. 
75	φεῦγε καὶ Ἀονίη τὸν ἕνα δρόμον, αἳ δʼ ἐφέποντο 
76	Δίρκη τε Στροφίη τε μελαμψήφιδος ἔχουσαι 
77	Ἰσμηνοῦ χέρα πατρός, ὃ δʼ εἵπετο πολλὸν ὄπισθεν 
78	Ἀσωπὸς βαρύγουνος, ἐπεὶ πεπάλακτο κεραυνῶι. 
79	ἣ δʼ ὑποδινηθεῖσα χοροῦ ἀπεπαύσατο νύμφη 
80	αὐτόχθων Μελίη καὶ ὑπόχλοον ἔσχε παρειήν 
81	ἥλικος ἀσθμαίνουσα περὶ δρυός, ὡς ἴδε χαίτην 
82	σειομένην Ἑλικῶνος. ἐμαὶ θεαί, εἴπατε Μοῦσαι, 
83	ἦ ῥʼ ἐτεὸν ἐγένοντο τότε δρύες ἡνίκα Νύμφαι; 
84	νύμφαι μὲν χαίρουσιν, ὅτε δρύας ὄμβρος ἀέξει, 
85	νύμφαι δʼ αὖ κλαίουσιν, ὅτε δρυσὶν οὐκέτι φύλλα.
86	ταῖς μὲν ἔτʼ Ἀπόλλων ὑποκόλπιος αἰνὰ χολώθη, 
87	φθέγξατο δʼ οὐκ ἀτέλεστον ἀπειλήσας ἐπὶ Θήβηι· 
88	Θ̔ήβη τίπτε τάλαινα τὸν αὐτίκα πότμον ἐλέγχεις; 
89	μήπω μή μʼ ἀέκοντα βιάζεο μαντεύεσθαι. 
90	οὔπω μοι Πυθῶνι μέλει τριποδήιος ἕδρη, 
91	οὐδέ τί πω τέθνηκεν ὄφις μέγας, ἀλλʼ ἔτι κεῖνο 
92	θηρίον αἰνογένειον ἀπὸ Πλειστοῖο καθέρπον 
93	Παρνησὸν νιφόεντα περιστέφει ἐννέα κύκλοις· 
94	ἀλλʼ ἔμπης ἐρέω τι τορώτερον ἢ ἀπὸ δάφνης.
95	φεῦγε πρόσω· ταχινός σε κιχήσομαι αἵματι λούσων 
96	τόξον ἐμόν· σὺ δὲ τέκνα κακογλώσσοιο γυναικός 
97	ἔλλαχες. οὐ σύ γʼ ἐμεῖο φίλη τροφὸς οὐδὲ Κιθαιρών 
98	ἔσσεται· εὐαγέων δὲ καὶ εὐαγέεσσι μελοίμηνʼ. 
99	ὣς ἄρʼ ἔφη. Λητὼ δὲ μετάτροπος αὖτις ἐχώρει. 
100	ἀλλʼ ὅτʼ Ἀχαιιάδες μιν ἀπηρνήσαντο πόληες 
101	ἐρχομένην, Ἑλίκη τε Ποσειδάωνος ἑταίρη 
102	Βοῦρά τε Δεξαμενοῖο βοόστασις Οἰκιάδαο, 
103	ἄψ δʼ ἐπὶ Θεσσαλίην πόδας ἔτρεπε, φεῦγε δʼ Ἄναυρος 
104	καὶ μεγάλη Λάρισα καὶ αἱ Χειρωνίδες ἄκραι, 
105	φεῦγε δὲ καὶ Πηνειὸς ἑλισσόμενος διὰ Τεμπέων· 
106	Ήρη σοὶ δʼ ἔτι τῆμος ἀνηλεὲς ἦτορ ἔκειτο 
107	οὐδὲ κατεκλάσθης τε καὶ ὤικτισας, ἡνίκα πήχεις 
108	ἀμφοτέρους ὀρέγουσα μάτην ἐφθέγξατο τοῖα 
109	ʼΝύμφαι Θεσσαλίδες, ποταμοῦ γένος, εἴπατε πατρί 
110	κοιμῆσαι μέγα χεῦμα· περιπλέξασθε γενείωι 
111	λισσόμεναι τὰ Ζηνὸς ἐν ὕδατι τέκνα τεκέσθαι. 
112	Πηνειὲ Φθιῶτα, τί νῦν ἀνέμοισιν ἐρίζεις; 
113	ὦ πάτερ, οὐ μὴν ἵππον ἀέθλιον ἀμφιβέβηκας. 
114	ἦ ῥά τοι ὧδʼ αἰεὶ ταχινοὶ πόδες, ἢ ἐπʼ ἐμεῖο 
115	μοῦνοι ἐλαφρίζουσι, πεποίησαι δὲ πέτεσθαι 
116	σήμερον ἐξαπίνης;ʼ ὃ δʼ ἀνήκοος. ʼὦ ἐμὸν ἄχθος, 
117	ποῖ σε φέρω; μέλεοι γὰρ ἀπειρήκασι τένοντες. 
118	Πήλιον ὦ Φιλύρης νυμφήιον, ἀλλὰ σὺ μεῖνον, 
119	μεῖνον, ἐπεὶ καὶ θῆρες ἐν οὔρεσι πολλάκι σεῖο 
120	ὠμοτόκους ὠδῖνας ἀπηρείσαντο λέαιναι.ʼ 
121	τὴν δʼ ἄρα καὶ Πηνειὸς ἀμείβετο δάκρυα λείβων 
122	ʼλητοῖ, Ἀναγκαίη μεγάλη θεός. οὐ γὰρ ἔγωγε 
123	πότνια σὰς ὠδῖνας ἀναίνομαι (οἶδα καὶ ἄλλας 
124	λουσαμένας ἀπʼ ἐμεῖο λεχωίδας)· ἀλλά μοι Ἥρη 
125	δαψιλὲς ἠπείλησεν. ἀπαύγασαι, οἷος ἔφεδρος 
126	οὔρεος ἐξ ὑπάτου σκοπιὴν ἔχει, ὅς κέ με ῥεῖα 
127	βυσσόθεν ἐξερύσειε. τί μήσομαι; ἢ ἀπολέσθαι 
128	ἡδύ τί τοι Πηνειόν; ἴτω πεπρωμένον ἦμαρ· 
129	τλήσομαι εἵνεκα σεῖο καὶ εἰ μέλλοιμι ῥοάων 
130	διψαλέην ἄμπωτιν ἔχων αἰώνιον ἔρρειν 
131	καὶ μόνος ἐν ποταμοῖσιν ἀτιμότατος καλέεσθαι. 
132	ἠνίδʼ ἐγώ· τί περισσά; κάλει μόνον Εἰλήθυιαν.ʼ 
133	εἶπε καὶ ἠρώησε μέγαν ῥόον. ἀλλά οἱ Ἄρης 
134	Παγγαίου προθέλυμνα καρήατα μέλλεν ἀείρας 
135	ἐμβαλέειν δίνηισιν, ἀποκρύψαι δὲ ῥέεθρα· 
136	ὑψόθε δʼ ἐσμαράγησε καὶ ἀσπίδα τύψεν ἀκωκῆι 
137	δούρατος· ἣ δʼ ἐλέλιξεν ἐνόπλιον· ἔτρεμε δʼ Ὄσσης 
138	οὔρεα καὶ πεδίον Κραννώνιον αἵ τε δυσαεῖς 
139	ἐσχατιαὶ Πίνδοιο, φόβωι δʼ ὠρχήσατο πᾶσα 
140	Θεσσαλίη· τοῖος γὰρ ἀπʼ ἀσπίδος ἔβραμεν ἦχος.
141	ὡς δʼ ὁπότʼ Αἰτναίου ὄρεος πυρὶ τυφομένοιο 
142	σείονται μυχὰ πάντα κατουδαίοιο γίγαντος 
143	εἰς ἑτέρην Βριαρῆος ἐπωμίδα κινυμένοιο, 
144	θερμάστραι τε βρέμουσιν ὑφʼ Ἡφαίστοιο πυράγρης 
145	ἔργα θʼ ὁμοῦ, δεινὸν δὲ πυρίκμητοί τε λέβητες 
146	καὶ τρίποδες πίπτοντες ἐπʼ ἀλλήλοις ἰαχεῦσι· 
147	τῆμος ἔγεντʼ ἄραβος σάκεος τόσος εὐκύκλοιο· 
148	Πηνειὸς δʼ οὐκ αὖτις ἐχάζετο, μίμνε δʼ ὁμοίως 
149	καρτερὸς ὡς τὰ πρῶτα, θοὰς δʼ ἐστήσατο δίνας, 
150	εἰσόκε οἱ Κοιηὶς ἐκέκλετο ʼσώιζεο χαίρων, 
151	σώιζεο· μὴ σύ γʼ ἐμεῖο πάθηις κακὸν εἵνεκα τῆσδε 
152	ἀντʼ ἐλεημοσύνης, χάριτος δέ τοι ἔσσετʼ ἀμοιβήʼ. 
153	ἦ καὶ πολλὰ πάροιθεν ἐπεὶ κάμεν ἔστιχε νήσους 
154	εἰναλίας· αἳ δʼ οὔ μιν ἐπερχομένην ἐδέχοντο,
155	οὐ λιπαρὸν νήεσσιν Ἐχινάδες ὅρμον ἔχουσαι, 
156	οὐδʼ ἥτις Κέρκυρα φιλοξεινωτάτη ἄλλων, 
157	Ἶρις ἐπεὶ πάσηισιν ἐφʼ ὑψηλοῖο Μίμαντος 
158	σπερχομένη μάλα πολλὸν ἀπέτραπεν· αἳ δʼ ὑπʼ ὀμοκλῆς 
159	πανσυδίηι φοβέοντο κατὰ ρῥόον ἥντινα τέτμοι. 
160	ὠγυγίην δἤπειτα Κόων, Μεροπηίδα νῆσον, 
161	ἵκετο, Χαλκιόπης ἱερὸν μυχὸν ἡρωίνης. 
162	ἀλλά ἑ παιδὸς ἔρυκεν ἔπος τόδε ʼμὴ σύ γε μῆτερ 
163	τῆι με τέκοις. οὔτʼ οὖν ἐπιμέμφομαι οὐδὲ μεγαίρω 
164	νῆσον, ἐπεὶ λιπαρή τε καὶ εὔβοτος, εἴ νύ τις ἄλλη· 
165	ἀλλά οἱ ἐκ Μοιρέων τις ὀφειλόμενος θεὸς ἄλλος 
166	ἐστί, Σαωτήρων ὕπατον γένος· ὧι ὑπὸ μίτρην 
167	ἵξεται οὐκ ἀέκουσα Μακηδόνι κοιρανέεσθαι 
168	ἀμφοτέρη μεσόγεια καὶ αἳ πελάγεσσι κάθηνται, 
169	μέχρις ὅπου περάτη τε καὶ ὁππόθεν ὠκέες ἵπποι 
170	ἠέλιον φορέουσιν· ὃ δʼ εἴσεται ἤθεα πατρός.
171	καί νύ ποτε ξυνός τις ἐλεύσεται ἄμμιν ἄεθλος 
172	ὕστερον, ὁππότʼ ἂν οἳ μὲν ἐφʼ Ἑλλήνεσσι μάχαιραν 
173	βαρβαρικὴν καὶ Κελτὸν ἀναστήσαντες Ἄρηα 
174	ὀψίγονοι Τιτῆνες ἀφʼ ἑσπέρου ἐσχατόωντος 
175	ῥώσωνται νιφάδεσσιν ἐοικότες ἢ ἰσάριθμοι 
176	τείρεσιν, ἡνίκα πλεῖστα κατʼ ἠέρα βουκολέονται, 
177	φρούρια καὶ 
178	καὶ πεδία Κρισσαῖα καὶ ἤπειροι 
179	ἀμφιπεριστείνωνται, ἴδωσι δὲ πίονα καπνὸν 
180	γείτονος αἰθομένοιο, καὶ οὐκέτι μοῦνον ἀκουῆι, 
181	ἀλλʼ ἤδη παρὰ νηὸν ἀπαυγάζωνται † φάλαγγες 
182	δυσμενέων, ἤδη δὲ παρὰ τριπόδεσσιν ἐμεῖο 
183	φάσγανα καὶ ζωστῆρας ἀναιδέας ἐχθομένας τε 
184	ἀσπίδας, αἳ Γαλάτηισι κακὴν ὁδὸν ἄφρονι φύλωι 
185	στήσονται· τέων αἳ μὲν ἐμοὶ γέρας, αἳ δʼ ἐπὶ Νείλωι 
186	ἐν πυρὶ τοὺς φορέοντας ἀποπνεύσαντας ἰδοῦσαι 
187	κείσονται βασιλῆος ἀέθλια πολλὰ καμόντος. 
188	ἐσσόμενε Πτολεμαῖε, τά τοι μαντήια φαίνω. 
189	αἰνήσεις μέγα δή τι τὸν εἰσέτι γαστέρι μάντιν 
190	ὕστερον ἤματα πάντα· σὺ δὲ ξυμβάλλεο μῆτερ· 
191	ἔστι διειδομένη τις ἐν ὕδατι νήσος ἀραιή, 
192	πλαζομένη πελάγεσσι· πόδες δέ οἱ οὐχ ἑνὶ χώρωι, 
193	ἀλλὰ παλιρροίηι ἐπινήχεται ἀνθέρικος ὥς, 
194	ἔνθα νότος, ἔνθʼ εὖρος, ὅπη φορέηισι θάλασσα. 
195	τῆι με φέροις· κείνην γὰρ ἐλεύσεαι εἰς ἐθέλουσαν.ʼ 
196	αἳ μὲν τόσσα λέγοντος ἀπέτρεχον εἰν ἁλὶ νῆσοι· 
197	Ἀστερίη φιλόμολπε, σὺ δʼ Εὐβοίηθε κατήιεις, 
198	Κυκλάδας ὀψομένη περιηγέας, οὔ τι παλαιόν, 
199	ἀλλʼ ἔτι τοι μετόπισθε Γεραίστιον εἵπετο φῦκος· 
200	
201	 φλεξας ἐπεὶ περικαίεο πυρί, 
202	τλήμονʼ ὑπʼ ὠδίνεσσι βαρυνομένην ὁρόωσα· 
203	ʼἭρη τοῦτό με ῥέξον ὅ τοι φίλον· οὐ γάρ ἀπειλὰς 
204	ὑμετέρας ἐφύλαξα· πέρα, πέρα εἰς ἐμὲ Λητοῖʼ. 
205	ἔννεπες· ἣ δʼ ἀρητὸν ἄλης ἀπεπαύσατο λυγρῆς, 
206	ἕζετο δʼ Ἰνωποῖο παρὰ ρῥόον, ὅντε βάθιστον 
207	γαῖα τότʼ ἐξανίησιν, ὅτε πλήθοντι ῥεέθρωι 
208	Νεῖλος ἀπὸ κρημνοῖο κατέρχεται Αἰθιοπῆος· 
209	λύσατο δὲ ζώνην, ἀπὸ δʼ ἐκλίθη ἔμπαλιν ὤμοις 
210	φοίνικος ποτὶ πρέμνον ἀμηχανίης ὑπὸ λυγρῆς 
211	τειρομένη· νότιος δὲ διὰ χροὸς ἔρρεεν ἱδρώς. 
212	εἶπε δʼ ἀλυσθμαίνουσα ʼτί μητέρα κοῦρε βαρύνεις; 
213	αὕτη τοι φίλε νῆσος ἐπιπλώουσα θαλάσσηι. 
214	γείνεο, γείνεο κοῦρε καὶ ἤπιος ἔξιθι κόλπουʼ. 
215	νύμφα Διὸς βαρύθυμε, σὺ δʼ οὐκ ἄρʼ ἔμελλες ἄπυστος 
216	δὴν ἔμεναι· τοίη σε προσέδραμεν ἀγγελιῶτις, 
217	εἶπε δʼ ἔτʼ ἀσθμαίνουσα, φόβωι δʼ ἀνεμίσγετο μῦθος, 
218	ʼἭρη τιμηέσσα, πολὺ προὔχουσα θεάων 
219	σὴ μὲν ἐγώ, σὰ δὲ πάντα, σὺ δὲ κρείουσα κάθησαι 
220	γνησίη Οὐλύμποιο, καὶ οὐ χέρα δείδιμεν ἄλλην 
221	θηλυτέρην, σὺ δʼ ἄνασσα τὸν αἴτιον εἴσεαι ὀργῆς. 
222	Λητώ τοι μίτρην ἀναλύεται ἔνδοθι νήσου.
223	ἄλλαι μὲν πᾶσαί μιν ἀπέστυγον οὐδʼ ἐδέχοντο· 
224	Ἀστερίη δʼ ὀνομαστὶ παρερχομένην ἐκάλεσσεν, 
225	Ἀστερίη, πόντοιο κακὸν σάρον· οἶσθα καὶ αὐτή. 
226	ἀλλὰ φίλη, δύνασαι γάρ, ἀμύνειν πότνια δούλοις 
227	ὑμετέροις, οἳ σεῖο πέδον πατέουσιν ἐφετμῆιʼ. 
228	ἦ καὶ ὑπὸ χρύσειον ἐδέθλιον ἷζε κύων ὥς, 
229	Ἀρτέμιδος ἥτις τε, θοῆς ὅτε παύσεται ἄγρης, 
230	ἵζει θηρήτειρα παρʼ ἴχνεσιν, οὔατα δʼ αὐτῆς 
231	ὀρθὰ μάλʼ, αἰὲν ἑτοῖμα θεῆς ὑποδέχθαι ὀμοκλήν· 
232	τῆι ἰκέλη Θαύμαντος ὑπὸ θρόνον ἵζετο κούρη. 
233	κείνη δʼ οὐδέποτε σφετέρης ἐπιλήθεται ἕδρης, 
234	οὐδʼ ὅτε οἱ ληθαῖον ἐπὶ πτερὸν ὕπνος ἐρείσει, 
235	ἀλλʼ αὐτοῦ μεγάλοιο ποτὶ γλωχῖνα θρόνοιο 
236	τυτθὸν ἀποκλίνασα καρήατα λέχριος εὕδει. 
237	οὐδέ ποτε ζώνην ἀναλύεται οὐδὲ ταχείας 
238	ἐνδρομίδας, μή οἵ τι καὶ αἰφνίδιον ἔπος εἴπηι 
239	δεσπότις. ἣ δʼ ἀλεγεινὸν ἀλαστήσασα προσηύδα 
240	ʼοὕτω νῦν, ὦ Ζηνὸς ὀνείδεα, καὶ γαμέοισθε 
241	λάθρια καὶ τίκτοιτε κεκρυμμένα, μηδʼ ὅθι δειλαί 
242	δυστοκέες μογέουσιν ἀλετρίδες, ἀλλʼ ὅθι φῶκαι 
243	εἰνάλιαι τίκτουσιν, ἐνὶ σπιλάδεσσιν ἐρήμοις. 
244	Ἀστερίηι δʼ οὐδέν τι βαρύνομαι εἵνεκα τῆσδε 
245	ἀμπλακίης, οὐδʼ ἔστιν ὅπως ἀποθύμια ῥέξω· 
246	τόσσα δέω· μάλα γάρ τε κακῶς ἐχαρίσσατο Λητοῖ· 
247	ἀλλά μιν ἔκπαγλόν τι σεβίζομαι, οὕνεκʼ ἐμεῖο 
248	δέμνιον οὐκ ἐπάτησε, Διὸς δʼ ἀνθείλετο πόντονʼ. 
249	ἣ μὲν ἔφη· κύκνοι δὲ θεοῦ μέλποντες ἄοζοι 
250	Μηιόνιον Πακτωλὸν ἐκυκλώσαντο λιπόντες 
251	ἑβδομάκις περὶ Δῆλον, ἐπήεισαν δὲ λοχείηι 
252	Μουσάων ὄρνιθες, ἀοιδότατοι πετεηνῶν· 
253	ἔνθεν ὁ παῖς τοσσάσδε λύρηι ἐνεδήσατο χορδάς 
254	ὕστερον, ὁσσάκι κύκνοι ἐπʼ ὠδίνεσσιν ἄεισαν. 
255	ὄγδοον οὐκέτʼ ἄεισαν, ὃ δʼ ἔκθορεν, αἳ δʼ ἐπὶ μακρὸν 
256	νύμφαι Δηλιάδες, ποταμοῦ γένος ἀρχαίοιο, 
257	εἶπαν Ἐλειθυίης ἱερὸν μέλος, αὐτίκα δʼ αἰθήρ 
258	χάλκεος ἀντήχησε διαπρυσίην ὀλολυγήν, 
259	οὐδʼ Ἥρη νεμέσησεν, ἐπεὶ χόλον ἐξέλετο Ζεύς. 
260	χρύσεά τοι τότε πάντα θεμείλια γείνετο Δῆλε, 
261	χρυσῶι δὲ τροχόεσσα πανήμερος ἔρρεε λίμνη, 
262	χρύσειον δʼ ἐκόμησε γενέθλιον ἔρνος ἐλαίης, 
263	χρυσῶι δὲ πλήμυρε βαθὺς Ἰνωπὸς ἑλιχθείς. 
264	αὐτὴ δὲ χρυσέοιο ἀπʼ οὔδεος εἵλεο παῖδα, 
265	ἐν δʼ ἐβάλευ κόλποισιν, ἔπος δʼ ἐφθέγξαο τοῖον 
266	ὦ μεγάλη πολύβωμε πολύπτολι πολλὰ φέρουσα,
267	πίονες ἤπειροί τε καὶ αἳ περιναίετε νῆσοι· 
268	αὕτη ἐγὼ τοιήδε· δυσήροτος, ἀλλʼ ἀπʼ ἐμεῖο 
269	Δήλιος Ἀπόλλων κεκλήσεται, οὐδέ τις ἄλλη 
270	γαιάων τοσσόνδε θεῶι πεφιλήσεται ἄλλωι, 
271	οὐ Κερχνὶς κρείοντι Ποσειδάωνι Λεχαίου, 
272	οὐ πάγος Ἑρμείηι Κυλλήνιος, οὐ Διὶ Κρήτη, 
273	ὡς ἐγὼ Ἀπόλλωνι· καὶ ἔσσομαι οὐκέτι πλαγκτή.
274	ὧδε σὺ μὲν κατέλεξας· ὃ δὲ γλυκὺν ἔσπασε μαζόν. 
275	τῶι καὶ νησάων ἁγιωτάτη ἐξέτι κείνου 
276	κλήζηι, Ἀπόλλωνος κουροτρόφος· οὐδέ σʼ Ἐνυώ 
277	οὐδʼ Ἀίδης οὐδʼ ἵπποι ἐπιστείβουσιν Ἄρηος· 
278	ἀλλά τοι ἀμφιετεῖς δεκατηφόροι αἰὲν ἀπαρχαί 
279	πέμπονται, πᾶσαι δὲ χοροὺς ἀνάγουσι πόληες, 
280	αἵ τε πρὸς ἠοίην αἵ θʼ ἕσπερον αἵ τʼ ἀνὰ μέσσην 
281	κλήρους ἐστήσαντο, καὶ οἳ καθύπερθε βορείης 
282	οἰκία θινὸς ἔχουσι, πολυχρονιώτατον αἷμα. 
283	οἳ μέν τοι καλάμην τε καὶ ἱερὰ δράγματα πρῶτοι 
284	ἀσταχύων φορέουσιν· ἃ Δωδώνηθι Πελασγοί 
285	τηλόθεν ἐκβαίνοντα πολὺ πρώτιστα δέχονται, 
286	γηλεχέες θεράποντες ἀσιγήτοιο λέβητος· 
287	δεύτερον Ἱερὸν ἄστυ καὶ οὔρεα Μηλίδος αἴης 
288	ἔρχονται· κεῖθεν δὲ διαπλώουσιν Ἀβάντων 
289	εἰς ἀγαθὸν πεδίον Ληλάντιον· οὐδʼ ἔτι μακρός 
290	ὁ πλόος Εὐβοίηθεν, ἐπεὶ σέο γείτονες ὅρμοι. 
291	πρῶταί τοι τάδʼ ἔνεικαν ἀπὸ ξανθῶν Ἀριμασπῶν 
292	Οὖπίς τε Λοξώ τε καὶ εὐαίων Ἑκαέργη, 
293	θυγατέρες Βορέαο, καὶ ἄρσενες οἳ τότʼ ἄριστοι 
294	ἠιθέων· οὐδʼ οἵ γε παλιμπετὲς οἴκαδʼ ἵκοντο, 
295	εὔμοιροι δʼ ἐγένοντο, καὶ ἀκλέες οὔποτʼ ἐκεῖνοι. 
296	ἦ τοι Δηλιάδες μέν, ὅτʼ εὐήχης ὑμέναιος 
297	ἤθεα κουράων μορμύσσεται, ἥλικα χαίτην 
298	παρθενικαῖς, παῖδες δὲ θέρος τὸ πρῶτον ἰούλων 
299	ἄρσενες ἠιθέοισιν ἀπαρχόμενοι φορέουσιν. 
300	Ἀστερίη θυόεσσα, σὲ μὲν περί τʼ ἀμφί τε νῆσοι 
301	κύκλον ἐποιήσαντο καὶ ὡς χορὸν ἀμφεβάλοντο· 
302	οὔτε σιωπηλὴν οὔτʼ ἄψοφον οὖλος ἐθείραις 
303	ἕσπερος, ἀλλʼ αἰεί σε καταβλέπει ἀμφιβόητον. 
304	οἳ μὲν ὑπαείδουσι νόμον Λυκίοιο γέροντος, 
305	ὅν τοι ἀπὸ Ξάνθοιο θεοπρόπος ἤγαγεν Ὠλήν· 
306	αἳ δὲ ποδὶ πλήσσουσι χορίτιδες ἀσφαλὲς οὖδας. 
307	δὴ τότε καὶ στεφάνοισι βαρύνεται ἱρὸν ἄγαλμα 
308	Κύπριδος ἀρχαίης ἀριήκοον, ἥν ποτε Θησεύς 
309	εἵσατο σὺν παίδεσσιν, ὅτε Κρήτηθεν ἀνέπλει.
310	οἳ χαλεπὸν μύκημα καὶ ἄγριον υἷα φυγόντες 
311	Πασιφάης καὶ γναμπτὸν ἕδος σκολιοῦ λαβυρίνθου 
312	πότνια σὸν περὶ βωμὸν ἐγειρομένου κιθαρισμοῦ 
313	κύκλιον ὠρχήσαντο, χοροῦ δʼ ἡγήσατο Θησεύς. 
314	ἔνθεν ἀειζώοντα θεωρίδος ἱερὰ Φοίβωι 
315	Κεκροπίδαι πέμπουσι, τοπήια νηὸς ἐκείνης. 
316	Ἀστερίη πολύβωμε πολύλλιτε, τίς δέ σε ναύτης 
317	ἔμπορος Αἰγαίοιο παρήλυθε νηὶ θεούσηι; 
318	οὐχ ούτω μεγάλοι μιν ἐπιπνείουσιν ἀῆται, 
319	χρειὼ δʼ ὅττι τάχιστον ἄγει πλόον, ἀλλὰ τὰ λαίφη 
320	ὠκέες ἐστείλαντο καὶ οὐ πάλιν αὖτις ἔβησαν, 
321	πρὶν μεγάλη σέο βωμὸν ὑπὸ πληγῆισιν ἑλίξαι 
322	ῥησσόμενον καὶ πρέμνον ὀδακτάσαι ἁγνὸν ἐλαίης 
323	χεῖρας ἀποστρέψαντας· ἃ Δηλιὰς εὕρετο νύμφη 
324	παίγνια κουρίζοντι καὶ Ἀπόλλωνι γελαστύν. 
325	ἱστίη ὦ νήσων εὐέστιε χαῖρε μὲν αὐτή, 
326	χαίροι δʼ Ἀπόλλων τε καὶ ἣν ἐλοχεύσαο Λητώ.
